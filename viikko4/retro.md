Sprintin tai muun prosessin aikana tapahtuu aika lailla pakosta eri käytänteitä ja toimintatapoja, tai niiden puutteita, jotka vaikuttavat haitallisesti tiimin suorituskykyyn. Tiimin jäsenille voi olla vaikeaa alkaa diagnosoida näitä toimintatapoja omatoimisesti kesken sprinttiä, kun pitäisi kirjoittaa koodiakin, joten siksi on hyvä varata aikaa sprintin jälkeiselle retrospektiiville, jossa tiimille annetaan mahdollisuus miettiä omia toimintatapoja, ja että miten niitä voisi parantaa.

Retrospektiiville on olemassa erilaisia keskustelun alullepanotekniikoita, jotta kehitysideoita voitaisiin kehittää järjestelmällisesti. Nämä tekniikat kiteytyvät pääosin siihen, että laitetaan tiimi miettimään, mitkä asiat menivät hyvin sprintissä ja mitkä huonosti. Siitä voidaan sitten yhdessä lähteä pohtimaan, että mitä asioita jatketaan samaan hyvään malliin tai mitä parannetaan.

On hyvä, että kaikki kritiikki nostetaan pöydälle, jotta ihmiset eivät jää turhaan kärsimään jostain havaitusta epätehokkaasta toiminnasta, joka voitaisiin hyvin helpostikin katkaista, kunhan muut tiimin jäsenet ovat vain tietoisia siitä. Siksi on hyvä, että on olemassa tällainen varta vasten kritiikkiin tarkoitettu tapaaminen, jossa asiat voi tuoda helpommin esille.
